---
layout: post
title:  "สูญเสียตัวเองโดยสิ้นเชิง"
author: sal
categories: [ MentalProblem ]
tags: [ France ]
image: https://s3-ap-southeast-1.amazonaws.com/media.storylog/storycontent/5c2ca48cd6d4e09306acb813/15585063102812475656.jpg
---

เสียงโทรศัพท์ดังขึ้นในช่วงเช้า เสียงนกร้อง เสียงผู้คนออกสู้ชีวิตในสถานะที่แตกต่างกันออกไป อากาศวันนี้ดูสดใส แดดอุ่น ๆ ยามสายทอดลงมากระทบแขนให้รู้สึกอบอุ่น วันนี้ช่างเป็นวันที่สดใสเหลือเกิน

อาการมึน ๆ เล็กน้อยที่ยังคงค้างมาจากเครื่องดื่มแอลกอฮอล์เมื่อคืนยังคงอยู่ในหัว "ลุกขึ้น แล้วไปอาบน้ำเถอะ" บอกกับตัวเองพร้อมบิดขี้เกียจ ก่อนที่จะลุกออกจากเตียงแล้วไปเข้าห้องน้ำเพื่อทำธุระส่วนตัว

"เมื่อคืนแม่งโคตรแย่ วันนี้เราต้องทำได้สิ" เสียงพึมพำบ่นกับตัวเองในขณะนั่งอยู่ในห้องน้ำ พร้อม ๆ กับคิดย้อนกลับไปเรื่องที่เกิดขึ้นเมื่อคืน หลังจากนั้นในหัวสมองและความคิดก็ไม่มีเรื่องอะไรเลย นอกจากความขุ่นเคืองตัวเองเมื่อคืน "มันไม่ใช่เรา ทำไมมันคุมทุกอย่างไว้ได้ทั้งหมดวะ"

>"สายแล้วเว้ย"

บ่นตัวเองพร้อมออกจากห้องน้ำเพื่อไปแต่งตัว เก็บกวาดห้อง "เชี่ย กินขนาดนี้เลยเหรอวะ" บ่นอีกครั้งเมื่อมองเห็นกระป๋องเบียร์ที่ดื่มจนหมดแล้ว ก่อนเก็บลงถุงขยะเตรียมนำไปทิ้ง พร้อมกับออกไปทำงาน

"ไม่มีความรู้สึกยินดี ไม่มีความรู้สึกดีใจ" ความคิดที่เกิดขึ้นในหัวเมื่อมองเห็นสิ่งต่าง ๆ ในขณะที่กำลังขี่มอเตอร์ไซต์ผ่านเหตุการณ์ต่าง ๆ ระหว่างทางไปทำงาน "นี่กูไม่มีเป้าหมายในชีวิตขนาดนี้เลยเหรอวะเนี่ย"

"ลาเต้ร้อนครับ" สั่งกาแฟก่อนจะเดินไปที่โต๊ะเพื่อเก็บของ นั่งลงที่เก้าอี้พร้อมกับบอกตัวเอง "วันนี้ต้องทำได้สิ เราจะต้องไม่แตะมัน จะทำตามแผนที่วางไว้" เปิดคอมฯ เช็คงานที่ต้องทำวันนี้พร้อมกับยิ้มมุมปาก "วันนี้จะเก็บทุก Task เลยคอยดู" เมื่อมองเห็นที่ต้องทำวันนี้ ดูเป็นงานที่ไม่ได้ยากเย็นอะไรเลย ใช่ มันไม่ได้ยากอะไรเลย

"เห้ย ไปทานข้าวข้าวมันไก่ ไปไหม?" เสียงชวนจากเพื่อนร่วมงานช่วงเที่ยง "อ่าาาา ยังครับ ไปกันก่อนเลยครับบบบ" มันเริ่มแล้วสินะ อยากไปแต่ไม่อยากไป ความรู้สึกที่แย้งกับอีกความรู้สึก สองความรู้สึกในหนึ่งคน ดูเหมือนว่าอีกคนนึงมันตื่นแล้ว

แกะยาออกมาแล้วยัดมันเข้าปาก พร้อมดื่มน้ำแล้วกลืนมันลงไป "จะต้องกินเจ้านี่ไปอีกนานสักแค่ไหนกันวะ" พึมพำพร้อมกับถอนหายใจ นั่งมองดู Task ง่ายๆ ในหน้าจอเมื่อเช้า "แม่ม ยังไม่เสร็จสักอัน" บ่นกับตัวเองที่ไม่สามารถมีสมาธิในสิ่งที่ทำ ไม่สามารถโฟกัสสิ่งข้างหน้าได้เกินสิบนาที

"ไปยิมไหม?" คำถามที่ได้ยินประจำทุกวัน "ดูก่อนครับ อาการไม่ค่อยดีเลย" นิ่งไปสักพักก่อนจะตอบกลับไปอีกครั้งว่า "ไม่ไปครับ" ... ทั้งที่อีกความรู้สึกข้างในน้ำตาไหล ตะโกนให้ตายยังไง ก็บังคับความรู้สึกอีกอันนึงไม่ได้ "กูจะไป กูจะไป" เหมือนกับตะโกนอยู่ในห้องมืด ที่ต่อให้เสียงดังแค่ไหนก็ทำอะไรไม่ได้

มองเห็น ได้ยิน รู้ตัว สัมผัส แต่บังคับไม่ได้ ได้แต่มองสิ่งที่มันเกิดขึ้น เสียงที่ของสิ่งต่างที่มากระทบหู น้ำตาไหลโดยที่ไม่ได้แสดงออกทางกายภาพเลย ภาพที่เดินไปหยิบเบียร์กระดกเข้าปาก ขวนขวายหาอะไรที่ทำให้สนุกโดยไม่สนใจมูลค่าของสิ่งเหล่านั้น ช่างเป็นอะไรที่ทรมาน ทั้ง ๆ ที่เรารู้ดีแต่กลับบังคับ และทำอะไรไม่ได้เลย

"ก็คงต้องปล่อยให้มันเป็นไปแบบนี้แหละวะ" นั่งลงในห้องมืด ๆ กอดหัวเข่า คิดถึงทุกคน คิดถึงเพื่อน ๆ พ่อแม่ คนรัก ลูกสาว พร้อมปล่อยให้ตัวตนของเราที่ไม่ใช่เราบังคับให้มันทำตามใจของมันไป เพราะเราก็ทำอะไรไม่ได้อยู่แล้ว

>ผมสูญเสียตัวเองโดยสิ้นเชิง

แล้วก็ผลอยหลับไป...
