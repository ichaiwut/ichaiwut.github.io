---
layout: post
title:  "ความศรัทธา และความเชื่อในสิ่งที่เรียกว่า 'ยา'"
author: sal
categories: [ MentalProblem ]
tags: [ France ]
image: assets/images/post/drug2.jpg
---

สวัสดีนะ เป็นยังไงบ้างตอนนี้ หายหรือยัง หลายเดือนเลยที่ไม่ได้กลับมาเล่าเรื่องราวที่เกิดขึ้น หลังจากโพสที่แล้วทุกอย่างก็แย่ลงเรื่อยๆ จนฉันทำอะไรไม่ได้เลย เอาล่ะ ตอนนี้ฉันยังพอดีขึ้นมาบ้าง ถ้าฉันไม่บังคับตัวเอง ฉันก็คงไม่ได้เขียนอะไรอีกต่อไปละ ถ้าหากจะเล่าเรื่องราวจริงๆ ฉันคงต้องย้อนไปช่วงสงกรานต์เลยที่เดียว ถ้านัดตามวันที่ล่าสุดของโพสที่ผ่านมาก็ประมาณ 5 เกือบๆ 6 เดือนเข้าไปละ

### กลับไปหาหมอเหมือนเดิม

หลังจากที่ฉันมีอาการลงแดงในวันนั้น เป็นสิ่งที่ทำให้ฉันคิดว่าฉันเองต้องกลับไปหาหมอเหมือนเดิม ฉันขาดยาไม่ได้จริงๆ ฉันตัดสินใจนัดหมออีกครั้งกลับไปหาหมอเช่นเดิม ขั้นตอนทุกอย่างยังเหมือนเดิม จริงๆแล้วเราแทบจะไม่ได้คุยปัญหาอะไรกับหมอสักเท่าไหร่ เพราะเจอหมอมากสุดไม่เกินสิบนาที แน่นอน การที่ขาดยาจนกระทั่งตัวเองแดงแบบนี้ หมอคงสวดพอสมควร เหมือนเช่นเดิม หมอให้ยามาทานเหมือนเคย เอาล่ะ เผื่ออีกหน่อยจะจำชื่อไม่ได้ว่าทานยาอะไรไปบ้าง

### ยาที่เราทาน (เสพ)
ยาที่เราทานทุกวันมีอยู่สามตัว ตัวแรกทานตอนเช้า Sertraline® หรือที่หลายคนรู้จักในชื่อ Zoloft® จริงๆ แล้วหากเป็นยาจากต่่างประเทศจะแพงนิดนึง แต่ทางกระทรวงสาธาราณสุขมีให้เลยไม่ต้องไปซื้อเพิ่มทานตัวนี้ 1 เม็ดครึ่งหรือ 75 mg อัพมาจากตัวเดิม Fluoxetine® ส่วนตอนเย็นหรือก่อนนอนจะต้องทาน Lorazepam® อีก 50mg เพื่อช่วยเพิ่มการง่วงนอน ยากลางคืนเราต้องทานพร้อมกับ Trazodone® อีก 25mg หมอบอกว่าตัวนี้จะช่วยทำให้เรานอนหลับสนิทมากขึ้น นั่นคือทั้งหมดที่เราต้องทาน ถามว่าเยอะไหม นั่นสิเยอะไหมอ่ะ เราว่าไม่เยอะนะ แต่...ยาพวกนี้มันมี Side Effect ที่ทำให้ฉันต้องเกือบตาย ทำให้ฉันกลายเป็นใครไม่รู้ และฉันต้องยอมรับกับผลข้างเคียงเหล่านั้น เพื่อที่ฉันจะได้ไม่ต้องทำในสิ่งที่เรียกกันว่า

>การอัตวิบากกรรม

### ยาเท่านั้นที่จะทำให้ฉันหาย

หลังจากเหตุการณ์วันนั้น ทำให้ฉันเชื่อมาเสมอว่าการใช้ยามันจะช่วยให้ฉันบรรเทาความทรมานนั้น และยามันจะช่วยให้ทุกอย่างดีขึ้นมาเรื่อยๆ และมันจะทำให้ตัวฉันเองหายในที่สุด ทุกๆ วันฉันต้องบอกตัวเองเสมอว่าอย่าลืมทานยานะ คอยรอเวลาที่จะได้กินยาอย่างใจจดใจจ่อ ตอนเช้า ตอนเย็นและก่อนนอน วันไหนไม่ได้ทานนอนไม่ได้เลย

### เพิ่มยาเข้าไปอีก
ในที่สุดก็อีกวันนัดอีกครั้ง หนึ่งเดือนหลังจากไปหาหมอครั้งสุดท้าย ทุกอย่างก็เหมือนเดิม รอ รอ รอ แล้วก็คุยกับหมอประมาณไม่ถึงสิบนาทีเช่นเคย ก็ตอบหมอไปตามความจริง "เราดีขึ้นนะ" ไม่รู้ว่าพูดคำนั้นออกมาได้ยังกัน จนในที่สุดหมอก็บอกว่า "ดูเหมือนร่างกายจะตอบสนองกับยาได้ดี เพิ่มยาเลยละกันนะ" หลังจากออกห้องตรวจมา เราก็เริ่มมีความหวัง เพิ่มยาเพื่อให้ทุกอย่างดีขึ้น พอเริ่มหายเราจะได้ ลดยาลงไงล่ะ สรุปแล้วยาที่เพิ่มเป็น Sertraline® เป็น 2 เม็ดเลยเป็น 100mg ส่วนกลางคืนก่อนนอนก็ทานทานเหมือนเดิม

### ศรัทธาในยา หรือหลอกตัวเอง
ชีวิตดำเนินต่อไปเรื่อยๆ พร้อมกับการเพิ่มยาขึ้น ทานยาอย่างเคร่งครัด อวดสรรพคุณต่อคนที่คอยเข้ามาถาม "หมอเพิ่มยาให้ เดี๋ยวจะหายละ" ความศรัทธานี้มันเหมือนกับการหลอกตัวเองชัด หลอกตัวเองว่าทานยาแล้วจะหาย จนร่างกายคล้อยตาม จนร่างกายจำได้ว่าจะต้องทานยากี่โมง ถึงเวลาหรือยัง มีความสุข และความหวังทุกครั้งที่ได้ทานยา จนลืมสังเกตตัวเองไปว่า "มันไม่ได้ช่วยอะไรเลย"

นายเป็นไงบ้างล่ะตอนนี้ ฉันต้องเล่าอีกยาวมากเลย ตอนนี้พอแค่นี้ก่อนนะ เรื่องถัดไปฉันจะมาเล่าให้นายฟังว่ายาที่ฉันทานนั้นน่ะ มันแย่ มันอันตราย มันทำให้ฉันแทบเอาชีวิตไม่รอดเลยนะ สุดท้ายแล้วโชคชะตายังเข้าข้างเรา ยังสามารถทำให้เรากลับมานั่งเขียนบันทึกนี้ให้นายได้อ่านไง แต่เอาจริงๆ นายก็คงรู้เรื่องราวทั้งหมดอยู่แล้วแหละ เอาเป็นว่า บันทึกเอาไว้อ่านละกันเนาะ

ตัวฉันเอง
๑๙ ตุลาคม ๒๕๖๑
