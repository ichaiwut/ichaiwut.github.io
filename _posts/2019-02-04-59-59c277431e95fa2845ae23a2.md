---
layout: post
title:  "ระหว่างทางกลับบ้าน"
author: sal
categories: [ MentalProblem, Running ]
image: https://s3-ap-southeast-1.amazonaws.com/media.storylog/storycontent/59c277431e95fa2845ae23a2/15063524442537039267.jpg
---

ขณะที่กำลังขับรถกลับบ้าน เวลาก็น่าจะประมาณสองทุ่มละ ขับมาเรื่อยๆ ตามถนนคันคลองหางดง-สันป่าตอง ผมสังเกตเห็นมีคนคาดไฟที่หัว นักวิ่งแน่นอน สองคนแรกคิดว่าฝรั่งมาเที่ยว สักพักเจออีกคน ไปอีกนิดเจอพี่อีกคนกำลังนั่งหมดแรงที่ป้ายโรงเรียนแห่งหนึ่งเขตสันป่าตอง เบรกและถอยหลังกลับไป

ในใจคิดว่า "วิ่งรายการไหน ถึงปล่อยให้มาวิ่งเส้นนี้" เพราะกลางคืนมันอันตราย ผมถือน้ำลงไปหนึ่งขวด เพราะแน่ใจเป็นการแข่งแน่ เพราะสังเกตุเห็น BIB ของแต่ละคน ลงไปทักทายเอาน้ำให้พี่เขา สอบถามเรื่องราว เป็นการวิ่งคัดตัวของ TrueSouth Thailand เพื่อไปวิ่งที่ขั้วโลกไต้

รายละเอียด : https://www.facebook.com/truesouththailand/

นั่งคุยกันพักใหญ่ๆ ซึ่งพี่เขาต้องไปให้ถึงยอดดอยอินทนนท์ และในการสนทนาครั้งนี้ทำให้ตัวผมเองมีพลัง แรงฮึดสุดท้าย เชื้อเพลิงสุดท้ายที่จะพาผมให้จบเส้นชัยสุดท้ายที่โป่งแยง ถึงแม้พี่เขาจะยอมรับตัวเองว่าไปต่อคงไม่ไหว (ณ ขณะนั้นประมาณ 200+km ผ่านมาแล้ว 80 ชั่วโมง) แต่เขาก็จะขอวิ่งจนนาทีสุดท้ายของการตัดเวลา

ให้กำลังใจและขอตัวกลับบ้าน ก่อนกลับรถเพื่อเลี้ยวเข้าบ้าน ผมเจอพี่อีกคนหนึ่งกำลังเดินผ่านหน้าบ้าน ผมจอดรถพูดคุยให้กำลังใจ เหลืออีกไม่ถึงเจ็ดชั่วโมงเพื่อจะไปให้ถึงยอดดอยอินทนนท์ ถึงแม้ความเป็นไปได้จะน้อยเหลือเกิน แต่ผมเชื่อว่าการที่พวกพี่ไม่ยอมแพ้ และวิ่งมาแล้ว 80 ชั่วโมงทั้งเทรลและถนน นั่นก็สุดยอดแล้วครับ และขอแสดงความยินดีกับพี่จุ่ง และบาส ที่จบไปก่อนหน้านี้แล้วด้วยนะครับ โหดกันจริงๆ

กลับมาที่ตัวผม หลังจากหมดอาลัยตายอยากไปกับการวิ่ง และพยายามหนีการวิ่งมาตลอดช่วงสองสามเดือน การได้มาพูดคุยกับพี่ๆ วันนี้ ทั้งการให้กำลังใจ ทั้งการคิด ทำให้ไฟในการวิ่งของผมค่อยๆ ติดขึ้นมาอีกครั้ง เพื่อจะกระตุ้นตัวเองให้กลับมาวิ่ง กลับมาซ้อม ให้กับเส้นชัยสุดท้ายของผม ให้ผมเป็นผู้ชนะตัวเองอีกสักครั้ง ชนะตัวเองในโป่งแยงร้อย ชนะตัวเองในความรู้สึกนี้ ประโยคที่ผมจะจำจากพี่ๆ "ถ้าจะไม่จบจริง ก็จะขอวิ่งจนวินาทีสุดท้ายของการแข่งขัน" และเส้นชัยสุดท้ายนี้ อีกไม่ถึงเดือน ผมขอชนะ ชนะตัวเอง ชนะความรู้สึก เพื่อให้ทุกอย่างมันจบลงอย่างสวยงาม และสมบูรณ์