---
layout: post
title:  "Salomon Speedcross 3 : Review"
author: sal
categories: [ Running ]
tags: [ France ]
image: https://bestrangers.files.wordpress.com/2016/05/salomon-cover.jpg
---

เมื่ออาทิตย์ที่ผ่านมาถือโอกาสเริ่มซ้อมวิ่งเทรลในสภาพใกล้เคียงกับสนามจริง เพราะตัวผมเองมีโปรแกรมเขาประทับช้างเทรลกลางเดือนมิถุนายนนี้ ถึงเวลาที่ผมต้องเริ่มซ้อมจริงจังกับการวิ่งในป่า และสภาพขึ้นเนินลงเนิน ลองซ้อมอยู่หนึ่งรอบในป่าหลังห้วยตึงเฒ่า ผลที่ออกมาคือได้แผลที่นิ้วเท้า และเสียเล็บเท้าไปอย่างน้อย 2 นิ้ว นี่จึงเป็นอีกหนึ่งเหตุผลที่ผมต้องใช้รองเท้าเทรล


ซ้อมวิ่งในป่าครั้งแรกใช้รองเท้าคู่เดิม New Balance 890 V5 ซึ่งเป็นรองเท้าวิ่งคู่ใจของผมเอง แต่ผลที่ได้รับกลับไม่ค่อยปลื้ม ได้รับบาดเจ็บที่เท้าค่อนข้างเยอะ เพราะรองเท้าไม่ได้ออกแบบมาสำหรับวิ่งบนพื้นที่ไม่เรียบ เช่น พื้นดิน หรือหิน เลยซัพพอร์ทเท้าเราได้ไม่ดีพอ

มองหารองเท้าเทรลที่ใช่ เหมาะสมกับเราทั้งเรื่องการใช้งานและราคาอยู่นานแสนนาน หารีวิว ไปดูตามร้านต่างๆ ในห้าง ลองมาหลายๆ ยี่ห้อจนในที่สุดก็มาจบที่ Salomon Speedcrosss 3 คู่นี้

รองเท้าคู่ที่สองในชีวิต ในราคาที่เอื้อมถึงและคุณภาพที่เหมาะสมกับราคา และความพอใจของผมเอง

### รูปร่างลักษณะภายนอก
Speedcross 3 ออกแบบมาเพื่อการเดินเขา และวิ่งเทรลรูปร่างอาจจะบึกบึนถึงกับใหญ่กว่ารองเท้าเทรลยี่ห้ออื่นพอสมควร แต่ก็ไม่น่าเกลียดจนเกินไป เนื้อผ้าหนาๆ ดูแล้วรู้สึกว่าใส่แล้วต้องร้อนแน่นอน ลิ้นรองเท้าที่ขยับได้แค่ส่วนบน ส่วนที่เหลือติดกับตัวรองเท้าคงจะน่ารำคาญไม่น้อย

<img src="https://bestrangers.files.wordpress.com/2016/05/02752-03.png" alt="Salomon Speed Cross">

รูปทรงลวดลายดูสวยงาม และสีสันสะดุดตา ผมชอบสีเจ็บๆ แบบนี้นะ สีเขียวสะท้อนแสง สีแดง สีส้มอะไรแบบนี้ ถือว่าเรื่องสีของ Speedcross 3 ทำได้ดีมาก

สายรองเท้าเป็นแบบรูดเพื่อความสะดวกในการใส่และถอดรองเท้าและป้องกันสายรองเท้าหลุดขณะกำลังวิ่ง แต่สำหรับผมชอบสายแบบผูกมากกว่า เชือกร้องเท้าแลดูเส้นเล็กมาก แต่ก็ไม่ใช่ว่าจะขาดง่ายๆ นะครับ เหนียวเอาเรื่องครับ เมื่อรูดสายรัดแล้วสามารถเก็บไว้ไต้ลิ้นรองเท้าด้านบนได้ครับ

น้ำหนักของรองเท้าประมาณ 310 กรัมครับดูจากรูปร่างที่ค่อนข้างเทอะทะแล้ว น่าจะมากกว่านี้ แต่ได้เท่านี้ถือว่าโอเคแล้วครับ

<img src="https://bestrangers.files.wordpress.com/2016/05/original.jpg">

รูปร่างของรองเท้าค่อนข้างเรียวครับ ไม่เหมาะอย่างยิ่งสำหรับคนหน้าเท้ากว้าง เพราะตอนปลายจะค่อนข้างเรียวมาก ตอนใส่ผมยังรู้สึกตรงนิ้วก้อยอยู่พอสมควร อาจจะเป็นเพราะถุงเท้าด้วยแหละครับ

### พื้นรองเท้า
พื้นรองเท้าหากดูด้วยจะรู้สึกว่าแข็ง ถึงแข็งมาก แต่เอาเข้าจริงไม่ได้แข็งเหมือนที่เห็น ภายนอกแข็งพอประมาณ เวลาใส่ก็ยังนุ่มกระชับเท้าพอสมควร พื้นรองเท้ามีปุ่มช่วยเกาะเวลาต้องการไต่ขึ้น หรือช่วยเบรกเวลาวิ่งลงเขาอันนี้ลองมาแล้วค่อนข้างประทับใจพอสมควรครับ

<img src="https://bestrangers.files.wordpress.com/2016/05/20150330032221.jpg">

### ใช้งานจริง
เป็นธรรมดาเมื่อใด้ของมาใหม่เราก็ต้องเห่อกันหน่อยครับ ไปวิ่งแห่เกิบ (แห่รองเท้า) กันสักหน่อยละกัน เชียงใหม่จะโชคดีที่เรามีสนามซ้อมและแข่งเทรลหลายที่ จะเก็บความชัน เก็บบรรยากาศ หรือวิ่งกินลมชมวิวก็ได้ เอาที่เราชอบ ทดสอบรองเท้าครั้งนี้ผมเลือกสถานที่หลังห้วยตึงเฒ่า เข้าป่าวิ่งทั้งหิน ทราย และดินแข็งครับ

เริ่มจากวิ่งตามถนนลูกรังเข้าก่อน แรกสัมผัสพื้นดินให้ความรู้สึกมั่นคงดีครับ อาจจะเทอะทะไปหน่อยเพราะความใหญ่ของฟองน้ำของตัวรองเท้า (เพราะผมยังไม่คุ้นกับรองเท้า) ช่วงนี้ไม่มีอะไรมากครับเพราะเป็นทางราบ

เข้าสู่ทางดินทราย ตรงนี้เป็นทางซ้อมของรถ ATV ครับมีลักษณะคดเคี้ยว ขึ้นเนินเล็กน้อย ตรงนี้ก็การเกาะค่อนข้างโอเคครับ เพราะพี้นรองเท้ามีปุ่มเกาะอยู่ลดการลื่นเวลาวิ่งโค้งครับ

ทางขึ้นเขา ช่วงนี้เป็นพื้นดินแข็งวิ่งเข้าในป่า พื้นรองเท้าถือว่าทำได้ดีเหมือนกัน ทางช่วงนี้มีทั้งขึ้นและลง เจ้าปุ่มที่พื้นรองเท้าช่วยไต่ได้ในระดับหนึ่ง แต่พอเจอดินแข็งๆ ก็ออกลื่นๆ เหมือนกันครับ

ทางหินและกรวด ช่วงนี้ทางจะแข็ง ด้วยพื้นที่ค่อนข้างแข็ง บวกกับมีปุ่มเพื่อไต่ขึ้น ทำให้ความมั่นใจลดลงพอสมควร การกดเท้าลงบนพื้นหิน ด้วยพื้นรองเท้าที่ยกค่อนข้างสูง หากไม่คุ้นเคยกับรองเท้า อาจจะเจอกับข้อเท้าพลิกได้ง่ายครับ ถึงแม้รองเท้าจะช่วยป้องกันในเบื้องต้น แต่ก็ต้องระวังครับ

พื้นแฉะ หรือน้ำ อันนี้ยังไม่เคยครับ แต่เห็นว่าสามารถกันน้ำได้ในระดับหนึ่งครับ

### สรุป
- รูปร่างค่อนข้างใหญ่ตามสไตล์รองเท้าไต่เขา
- สีสันลวดลายสวยอันนี้ชอบ
- กระชับเท้า ไม่เหมาะสำหรับคนเท้ากว้าง
- สายรูดดูเหมือนง่าย แต่ใช้งานค่อนข้างยาก
- รองเท้าหน้าเรียว บีบนิ้วก้อย
- พื้นรองใช้งานได้บนพื้นทราย ดิน ส่วนหินต้องระวังเรื่องข้อเท้าพลิก
- การระบายอากาศทำได้ดีในระดับหนึ่ง
- ป้องกันอาการบาดเจ็บของนิ้วเท้าเวลาลงเขา
- กันน้ำในระดับหนึ่ง
- กันกระแทก ไม่ขาดง่าย

### คะแนน

<span class="spoiler">ให้คะแนน 8/10 ครับ</span>