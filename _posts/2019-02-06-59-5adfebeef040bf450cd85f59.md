---
layout: post
title:  "ลงแดง"
author: sal
categories: [ MentalProblem ]
image: assets/images/post/drug.jpg
---

สวัสดีตัวฉันเองในอนาคต หลายเรื่องราวมากมายตั้งแต่หลังสงกรานต์ที่ผ่านมา นี่ก็ล่วงเข้ามาเดือนที่ 7 แล้วมั้งที่เราเป็นแบบนี้ ฉันเดาเอานะ มันค่อยๆ เกิดขึ้นมาเรื่อยๆ จนไม่คิดคิดเลยนะว่ามันจะเป็นได้ถึงเพียงนี้ ตั้งแต่วันที่ฉันเขียนบันทึกครั้งสุดท้ายวันนั้น ฉันก็ไม่ได้มีโอกาสเขียนอีกเลย ไม่ใช่ไม่ว่างนะ แต่ฉันไม่อยากทำอะไรเลยต่างหาก มันเอาชนะฉันได้เกือบทุกครั้งเลย

วันนี้ก็เหมือนทุกวัน ฉันยังทรมานเหมือนเดิม ปีศาจตัวนี้จะเอามันออกไปยังไงดี หดหู่สิ้นดี ฉันไม่อยากไปไหน ไม่อยากเจอใครอีกเลย ช่วงเช้าเหมือนจะดี พอเริ่มตอนเที่ยงมันครอบงำฉันตลอด วันนี้ฉันตั้งใจทำงานเท่าที่ฉันจะทำได้ให้มากที่สุด ฉันทำได้ดีนะ แต่ช่วงบ่ายฉันก็ทำไม่ได้อีกตามเคย เฮ้อแย่นะแบบนี้บางทีฉันก็เกรงใจที่ทำงานเหมือนกันนะ แต่ว่าฉันพยายามสุดๆ แล้ว
หลังจากยาหมดฉันไปซื้อยามาทานเองได้สักประมาณสองอาทิตย์เห็นจะได้ จนฉันรู้สึกว่าฉันสามารถควาบคุมมันได้ อาทิตย์ก่อนฉันทำงานไม่ได้ไปสองวัน มันรู้สึกแบบว่าฉันไม่ไหวแล้วฉันอยู่นิ่งไม่ได้เลย ต้องทำอะไรสักอย่าง แต่พอได้ทำก็ทำได้แป๊บเดียว หรือสมาธิสั้นนั่นแหละนะ จนสุดท้ายฉันต้องหยุดงานไปวันครึ่งอีกแล้ว เห้อ

หลังจากหยุดงานในวันศุกร์ บวกกับเสาร์อาทิตย์ ปรากฏว่าฉันได้ทบทวนเรื่องราวต่างๆ ที่เกิดจนฉันสามารถคุมมันได้ ฉันเข้าใจสิ่งที่มันเกิด เริ่มควบคุมมันได้ ยังไงอ่ะ เอาเป็นว่าฉันรู้สึกดีขึ้นไม่ค่อยมีอาการมาก ถึงมีฉันก็พยายามเบี่ยงประเด็น จนมันไม่สามารถควบคุมฉันได้เต็มที่เหมือนที่ผ่านมา

ฉันคิดว่าฉันไม่ควรที่จะพึ่งยาอีกต่อไป ฉันเลยหยุดยาเลยนะ มั่นใจเกินร้อยว่าฉันควบคุมมันได้ทุกอย่าง ฉันรู้แล้วว่าต้องทำยังไง ถึงจะคุมมันได้ วันสองวันแรกฉันรู้สึกว่าเรามาถูกทางแล้วดูดีขึ้น อาการไม่ได้มากมาย พอล่วงเข้ามาวันอังคาร ฉันมีอาการที่รู้สึกว่าฉันไม่เคยเป็นแบบนี้มาก่อน มันรุนแรงมาก ฉันคิดว่า เฮ้ย นี่มันเกิดอะไรขึ้น ฉันตั้วสั่น เวียนหัวทำอะไรไม่ได้เลย สมองฉันวุ่นวายไปหมด ฉันรู้สึกชา รู้สึกเหมือนฉันเสียการควบคุมตัวเอง 3 วินาที มันเกิดขึ้นบ่อยมาก แทบจะทุก 5 นาทีต่อครั้ง

ฉันพยายามค้นหาในอินเทอร์เน็ตกับอาการที่ฉันกำลังเป็นอยู่ เพราะคิดว่าถ้าปล่อยไว้ฉันมีสิทธิ์วูปตอนไหนก็ได้ เพราะสมองของฉันมันรวนไปหมดทุกอย่าง ฉันใช้เวลาค้นหาอยู่นานจนแน่ใจว่าอาการที่ฉันเป็นอยู่นั้นเรียกว่า “อาการถอนยา” หรือหากเรียกตามภาษาบ้านๆ ทั่วไปก็คือ “ลงแดง” นั่นเอง เกิดมาฉันก็พึ่งเคยเป็น ฉันเข้าใจเลยว่าคนติดยาบ้านยาเสพติด เวลาลงแดงมันทรมานขนาดไหน

ฉันอ่าน และศึกษาเกี่ยวกับเรื่องนี้มากขึ้น จนฉันเข้าใจว่ายาพวกจิตเวชพวกนี้ มีฤทธิ์กล่อมประสาท หรือพูดง่ายๆ คือหลอกสมองนั่นเอง และเมื่อเราใช้ยาพวกนี้ไปเรื่อยๆ จนสมองชิน มันก็ทำให้เราอยากใช้ยาไปตลอด วันนี้ฉันต้องวานน้องที่ทำงานไปส่งซื้อยาเพราะไม่ไว้ใจตัวเองกับอาการที่เป็น สุดท้ายก็ไม่ได้อะไรเพราะคนขายไม่อยู่และฉันตัดสินใจเอาไว้ว่าฉันจะกลับไปพบแพทย์ก่อนที่ทุกอย่างมันจะสายเกินไป

ทุกครั้งที่ฉันเห็นร้านยา นายเชื่อไหม เหมือนเสือที่หิวโซ วิ่งพรวดพราดเข้าไป ในใจในสมองของฉันมันพูดออกมาตลอด “ยาอยู่ไหน” น่าสมเพชตัวเองมาก ยาเม็ดแรกที่ฉันได้ทานหลังจากหักดิบ นายเชื่อไหม มันเหมือนสวรรค์เลย มือที่สั่นค่อยๆ แกะยากออก ส่งเข้าปากยกขวดน้ำตาม ลองนึกภาพเหมือนในหนังที่คนติดยาหายาบ้าทานนั่นแหละ เหมือนกันเลย

สุดท้ายฉันกลับมาใช้ยาอีกครั้ง แต่ทว่ายาคลายเครียดที่ทำให้ฉันนอนหลับแบบยาวๆ มันหมดไปซะแล้วเหลือแต่ยานอนหลับธรรมดา ซื้อมันแค่ทำให้หลับในขณะนั้น แต่ถ่าตื่นขึ้นมา อย่าหวังเลยว่าจะหลับอีกได้อย่างง่ายๆ

เมื่อนอนไม่ค่อยเต็มอิ่มสมองฉันก็เหนื่อย เมื่อเหนื่อยเราก็อ่อนแอลง เมื่อเราอ่อนแอเราก็ควบคุมมันได้ได้อีกต่อไป ไม่รู้จะสู้กับมันด้วยวิธีไหนอีกแล้ว ฉันเริ่มกลับมาคิดถึงความตายอีกแล้ว ทุกอย่าง ย้ำว่าทุกอย่าง ไม่มีความหมายสำหรับชีวิตฉันอีกแล้ว ฉันเริ่มอยากตายมากขึ้นกว่าเดิม

ฉันไม่ใช่คนชอบดูหนัง จนจำไม่ได้ว่าครั้งสุดท้ายที่ฉันดูหนังในโรงนั้นคือเรื่องอะไร และนานแค่ไหนแล้ว ฉันชวนน้องที่ทำงานไปดูเป็นเพื่อน ฉันคิดว่าบางทีการไปทำอะไรที่เราเคยทำมันอาจจะให้ให้เรากลับมามีแรงบันดาลใจอีกครั้ง ใช่เป็นหนังที่ดีและน่าตื่นเต้นมากเรื่องนึง แต่ฉันกลับไม่รู้สึกสนุก หรืออินไปกับหนังเลย ฉันรู้แค่ว่าหนังมันดี ทุกอย่างดีมาก ยกเว้นแต่สมองของฉันเอง

วินาทีที่ฉันเข้าไปในโรงหนัง กลิ่นของโรงหนัง ความรู้สึก เสียงที่ได้ยิน สัมผัสต่างๆ นายเชื่อไหม สมองฉันฉายภาพเวลาเดิมๆ ที่ฉันเคยผ่านมาอีกแล้ว เมื่อก่อนฉันรู้สึกยังไง ก็เหมือนตอนนั้นเลย ฉันพยายามทำให้สนุกกับหนังที่อยู่เบื้องหน้า ซึ่งเชื่อว่าเป็นหนังที่กระแสแรงที่สุด แต่เปล่าเลย ฉันบังคับมันไม่ได้เลย ทำไม
ก่อนไปดูหนังสองวัน ฉันไปเตะบอลมา เหมือนเดิมฉันใช้พลังงานไม่ได้เหมือนเดิม ฉันเหนื่อยง่าย ฉันไม่มีความว่องไวเหมือนเมื่อก่อน ฉันหยุดกลางคันตลอดเพราะฉันไม่ไหว ในหัวฉันเต็มไปด้วยอะไรก็ไม่รู้ จนเกิดอุบัติเหตุให้แว่นฉันหัก แน่นอนชีวิตฉันอยู่แบบขาดแว่นคงเป็นไปไม่ได้แน่นอน

วันรุ่งขึ้นฉันไปตัดแว่นใหม่ ทางร้านแว่นเขาตรวจทุกอย่างซึ่งฉันถือว่าเป็นเรื่องดี แต่สิ่งที่คนตรวจบอกฉันคือ ฉันเป็นต้อลม และน้ำในแก้วตาเริ่มเสื่อม จนเขาแนะนำให้ไปหาหมอ เพราะภาพที่ปรากฎบนจอโปรเจ็คเตอร์มันฟ้องออกมา

ฉันรู้สึกแย่ลงไปอีก ตาฉันสู้แสงไม่ค่อยได้ ฉันถึงว่าทำไมเวลาฉันบอกทุกคนว่าแสงเยอะแยงตา แต่ทุกคนกลับบอกว่าปรกติ เพราะแบบนี้นี่เอง

ฉันคงต้องพักสายตาแล้วล่ะ อยากจะหลับเพื่อให้ฉันได้พักผ่อน และให้ฉันพ้นจากมัน พ้นจากปิศาจตัว อยากพ้นจากเรื่องความตายไปเสียที

รัก
ตัวฉันในปัจจุบัน
๐๗ พฤษภาคม ๒๕๖๑

---

<span>Photo by <a href="https://unsplash.com/@mbaumi?utm_source=unsplash&amp;utm_medium=referral&amp;utm_content=creditCopyText">Mika Baumeister</a> on <a href="https://unsplash.com/s/photos/drug-withdrawal?utm_source=unsplash&amp;utm_medium=referral&amp;utm_content=creditCopyText">Unsplash</a></span>