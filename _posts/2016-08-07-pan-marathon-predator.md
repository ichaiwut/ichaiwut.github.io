---
layout: post
title:  "PAN Marathon Predator"
author: sal
categories: [ Running ]
image: https://bestrangers.files.wordpress.com/2016/08/slack-for-ios-upload-6.jpg
---

ในที่สุดก็ต้องบอกลารองเท้าวิ่งคู่แรก และคู่เดียว(วิ่งถนน)ที่มี รองเท้าที่มีความทรงจำกับมันมากมาย ตั้งแต่เริ่มวิ่งไปจนถึงระยะมาราธอนใช้ได้ยังไม่ถึงปีเลย ทนทานลุยทุกสถานการณ์  แต่แล้วก็โดนหมาที่อยู่แถวๆ ออฟฟิศคาบไปแดกครับท่าน แสรดดดดดดโกรธมากวันนั้น อยากฆ่าหมาขึ้นมาทันที

### อยากจะฆ่าหมา
เรื่องเกิดจากเมื่อวันอังคารที่ผ่านมาไปวิ่งมาแล้วเอารองเท้าไว้บนชั้นวางรองเท้าหน้าออฟฟิศ ซึ่งผมชอบเอาไว้ตรงนั้นอยู่แล้วหลังจากวิ่งเสร็จ พอช่วงสายๆ เพชรก็มาบอกว่าหมาคาบรองเท้าไปแต่เก็บมาให้แล้วก็ไม่ได้เอะใจสักเท่าไหร่ สักพักเข้าออกไปดูมันกัดจนขาดดดดดดดด อารมณ์ตอนนั้นโกรธมาก โกรธจนอยากจะฆ่ามันเลยทีเดียว รองเท้าคู่นี้เป็นคู่แรกของผม มีความทรงจำกับมันมาก แต่ทำไมมันทำได้ลง T-T

<img src="https://bestrangers.files.wordpress.com/2016/08/slack-for-ios-upload-4.jpg?w=1472">

### เสียแล้วเสียไปหาคู่ใหม่
ผมไม่เคยใช้รองเท้าหลายคู่ส่วนใหญ่จะคู่เดียวทั้งแข่งและซ้อม ตอนนี้ถึงเวลาต้องหาคู่ใหม่ละ กำหนดสเป็กไว้คือราคาถูกและคุณภาพไม่ต้องถึงกับดีมากก็ได้ แต่ที่เล็งไว้นานแล้วคือ PAN Marathon Predator ด้วยการตามอ่านรีวิวมากมายหลายที่ ทั้งพวกเคนย่าที่ใส่ตอนวิ่งที่เมืองไทยมาราธอนส่วนตัวคิดว่าคงไม่เลว

เริ่มหารองเท้ารุ่นนี้ทันทีด้วยความที่เริ่มบูมราคาไม่สูง การตามหาจึงเป็นไปอย่างยากลำบากมาก หมดทุกเว็บไซต์ หมดทุกร้าน ไปร้านนี้ก็หมด ห้างนี้ก็หมด ถึงกับถอดใจว่าคงไม่ได้แล้วล่ะ เพราะต้องการใช้รองเท้าวิ่งแบบด่วนที่สุดเท่าที่จะทำได้เพราะต้องซ้อม

### เจอจนได้
วันนี้หลังจากสอนนักเรียนเสร็จมีความรู้สึกว่าน่าจะไปหาซื้อรองเท้าได้แล้วเพราะไม่งั้นไม่ได้วิ่งแน่คิดเอาไว้ในใจว่า Nike Adidas NB ก็ว่ากันไปแต่อยากให้อยู่ในงบที่จำกัด เผื่อฟลุ๊กอาจจะเจอลดราคาก็ได้ มุ่งหน้าไปเซนเฟสทันทีฝ่าดงรถติดช่วงเย็นกันเลยทีเดียว พอถึงห้างก็มุ่งหน้าไป Super Sport ลองมองหา Pan ดูก่อนเอ๊ะสะดุดตาเลยครับเจอแล้ว ผมเจอแล้วววว

ปัญหาที่สองคือไซต์ครับ ปรกติผมใส่ 42 แต่เหลือแค่ 44 เลยขอลองใส่ดูมันหลวมนิดๆ ไม่ได้หลวมมากซึ่งเราก็ติดว่าใส่แล้วน่าจะโอเคเพราะมีประสบการณ์ซื้อรองเท้าพอดีเท้าแล้วเกิดอาการบาดเจ็บ เอาวะ ลองเอาเบอร์ที่สูงกว่าละกัน เดี๋ยวๆ แต่มันใหญ่กว่าตั้งสองเบอร์นะเฟร้ยยยยย

### Overview, Performance and Technology
ก่อนที่จะเข้าสู่รีวิวจริง เรามาดูกันดีกว่ารองเท้าที่ว่าดี ที่ว่าฮิตในราคาสมเหตุสมผลนั้น ใช้เทคโนโลยีอะไรบ้าง ข้อมูลทั้งหมดอ้างอิงมาจากเว็บไซต์ [http://www.pan-sportswear.com/EN/products_shop.php?ID=365](http://www.pan-sportswear.com/EN/products_shop.php?ID=365) นี้นะครับลองกดตามลิงค์เข้าไปดูได้ครับ

<img src="https://bestrangers.files.wordpress.com/2016/08/photo2012-21-255820be2c2042032200520pm.jpg?w=1470">

รุ่นนี้ทางเว็บเขาบอกว่ามันถูกสร้างมาสำหรับนักวิ่งเพื่อการวิ่งที่เป็นธรรมชาติที่สุด ออกแบบมาสำหรับการวิ่งระยะไกล (ในเว็บเขาบอกประมาณ 19 – 24km มันไกลตรงไหนฟร๊ะ) แต่มากกว่านั้นไม่รู้ ส่วนเรื่องของน้ำหนักในเว็บไซต์เขาบอกว่าน้ำหนักตัวนี้อยู่ที่ประมาณ 215 กรัม ครับผมไม่ได้พิมพ์ผิด 2 ขีดกว่าๆครับ

ส่วนพื้นรองเท้าใช้ Eva Foam ครับเพื่อให้น้ำหนักเบา สำหรับใครที่คิดไม่ออกว่า Eva foam เป็นยังไงลองดูที่นี่ครับ https://goo.gl/w75Cfj ส่วนที่เขาโฆษณาไว้เป็นดิบดีก็คือเรื่องของ Breathabillity ถ้าแปลตรงตัวก็หายใจสะดวก แต่ในที่นี้เขาหมายก็การที่เนื้อผ้าเป็นตาข่ายลมลอดผ่านได้ดี ทำให้มีน้ำหนักเบา ลดความร้อน ลดความชื้นและกลิ่นอับ ทำให้การวิ่งในระยะไกลเกิดประสิทธิภาพมากขึ้นนั่นเองครับ

ส่วนพื้นรองเท้าที่ทำจาก Eva Form นั้นไม่ได้มีความหนามากดังรูปข้างบนครับ แล้วพื้นหลังก็ไม่ได้ยกขึ้นสูงเหมือนรองเท้าวิ่งทั่วไป เหมาะสำหรับนักวิ่งที่มีรูปร่างขนาดกลางๆ และมีประโยคหนึ่งที่เขาบอกว่า

>All Functions are designed for marathon racing (ทั้งหมดออกแบบมาเพื่อวิ่งมาราธอนโดยเฉพาะ)

เอาซะจนอยากวิ่งมาราธอนอีกสักรอบเลยทีเดียว ทั้งหมดคือที่เขาโฆษณามาครับ ต่อไปก็เป็นหน้าที่ของเรา ที่ไปซื้อมาใส่วิ่งแล้วแสดงความคิดเห็นว่ามันตรงตามที่เขาพูดไว้หรือเปล่า!!

### แกะกล่องเอาออกมาส่องดู
แรกสัมผัสจะรับรู้ได้ถึงความเบาของตัวรองเท้า เนื้อผ้าตาข่ายที่ทำให้เรารู้สึกว่า เห้ยมันบางเกินไปหรือเปล่า? บางจนถ้าเอามาแนบตาสามารถเห็นทะลุไปอีกด้านได้ แต่มันก็มีข้อดีเหมือนกันตรงที่อากาศไหลผ่านได้สบายๆ

<img src="https://bestrangers.files.wordpress.com/2016/08/13936554_1338685066161045_2011859832_n.jpg">

ส่วนเรื่องของดีไซน์ยังไม่ค่อยสวยเท่าไหร่แต่ก็ไม่ได้แย่มองไกลๆ ก็สวยอยู่ด้วยสีเหลืองที่แสบสันนั่นเอง งานมือรองเท้ารุ่นนี้ถือว่าไม่ค่อยเนี๊ยบเท่าไหร่เน้นออกแบบให้ดูบาง เบา ให้เข้ากับคอนเซปเรสซิ่งมากกว่าผมว่า

<img src="https://bestrangers.files.wordpress.com/2016/08/13933034_1338748276154724_1729267317_n.jpg">

รออะไรครับ เอามองใส่ดูดีกว่า เหมือนที่บอกเมื่อก่อนหน้าว่าผมซื้อเผื่อมา 1 เบอร์เพราะมีประสบการณ์กับรองเท้าคู่เดิมที่กัดเท้าหากวิ่งไกลๆ ลองใส่อาจจะหลวมนิดหน่อยแต่ถ้าใส่ร้องเท้าวิ่งน่าจะพอดีกับรองเท้า หน้าเท้าเข้ากับรูปเท้าผมอีกแล้วข้อนี้น่ากลัวเพราะตอนวิ่งเท้าชอบขยาย แต่สิ่งที่ดีอีกอย่างคือช่วงกลางเท้าด้านหน้ารองเท้าจะกว้างมากนิ้วก้อยสามารถวางได้สบายๆ คงไม่ต้องห่วงเรื่องรองเท้าบีบเท้าอีกแล้ว

<img src="https://bestrangers.files.wordpress.com/2016/08/13936647_1338685056161046_37068596_n.jpg">

### วิ่งสิครับ รออะไร
ด้วยความที่เราติดกับรองเท้าคู่เดิมคู่เก่า ซึ่งพื้นของมันนุ่มมากกระชับเท้าวิ่งรู้สึกได้ว่านุ่ม พอมาใส่คู่นี้วิ่งมีความรู้สึกว่าแข็ง ถึงแข็งมากมีอาการปวดๆ ที่ข้อเท้าตอนวิ่งเร็วๆ น่าจะเป็นเพราะว่าวิ่งลงช่วงปลายเท้า เพราะรองเท้าคู่เดิมส้นเท้าจะยกสูงกว่าปลายเท้ามากการวิ่งเลยลงเต็มรองเท้า แต่พอเปลี่ยนมาใช้ตัวนี้พื้นรองเท้าได้ยกสูงและความเอียงไม่ได้เหมือนกับที่ผ่านมา คงต้องปรับอีกสักพัก

พื้นรองเท้าออกแบบมาสำหรับ Racing และพยายามทำให้เป็นธรรมชาติแต่ยังไม่ใช่ Zero Drop ทำให้คนที่วิ่งลงปลายเท้าด้านหน้าจะทำได้ดี ความเบาและความแข็งของพื้นช่วยให้ดันตัวเองไปข้างหน้าได้ดี เหมาะสำหรับขาแรงนะผมว่า

ด้วยความโปร่งกับใยตาข่าย ลมลอดผ่านได้เหมือนที่เขาคุยเอาไว้ ตรงนี้ถือว่าผ่านนะ รู้สึกได้ตอนวิ่ง ไม่อับไม่ร้อน แต่มันควรจะมีข้อเสียที่ว่าโดนน้ำ หรือโคลนเพียงเล็กน้อยซึมเข้าไปข้างในได้เลย เชือกรองเท้าต้องมัดให้แน่นครับ หากดึงไม่แน่พอคลายและหลุดไปเอง ผมหลุดไปหนึ่งครั้งขณะวิ่ง

<img src="https://bestrangers.files.wordpress.com/2016/08/pic4-365.jpg">

จากส้นเท้าขึ้นไปถึงเอ็นร้อยหวายสูงมาก และแข็งอันนี้เรื่องความปลอดภัยครับทำได้ดี ส่วนด้านข้างก็สูงขึ้นมาจนถึงตาตุ่มดีที่รองเท้าบางเลยไม่ร้อนสักเท่าไหร่

ใส่วิ่งไปประมาณ 10 กิโลทั้งเร็วและช้าไม่มีอาการบาดเจ็บใดให้เห็น คงต้องลองระยะไกลบ้าง แต่ ณ ตอนนี้ยังถือว่าผ่านครับ

<span class="spoiler">คะแนนนะครับ 8/10</span>

<img src="https://bestrangers.files.wordpress.com/2016/08/file2012-22-255820be2c2022004200120pm.jpeg">